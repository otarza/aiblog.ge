---
title: დაუგეგმავი წარმატების ისტორია
layout: home
---


- წინასწარ დაგეგმვა
- სურვილი რომ ქმნიდე ღირებულს
- სიტყვა როგორც იარაღი


დღეს უნდა მოგიყვეთ როგორ შეიძლება მიხვიდეთ ქომუნითიდან ბიზნესამდე ისე რომ ამას არც კი გეგმავდეთ. წინასწარ არც კი იცოდეთ რომ თურმე რაღაც ეტაპზე ბიზნესის კეთება მოგიწევთ და თურმე მომავალში ასობით და ათასობით ადამიანს მოუნდება თქვენთვის ფულის მოცემა. 

იმისთვის რომ ეს ამბავი გასაგები გახდეს, ცოტა შორიდან უნდა დავიწყო და გავისხენო რომ ოდესღაც ვიყავი გზააბნეული მოსწავლე, შემდეგ გავხდი გზააბნეული სტუდენტი და შემდეგ გზააბნეული პროგრამისტი. შეიძლება იკითხოთ, გზააბნეული რატომ, ეს გზა ხომ გაიარე, სკოლიდან პროგრამისტობამდე. 

თავიდან მეგონა რომ ჩემი მიზანი იყო გავმხდარიყავი კარგი პროგრამისტი, ანუ რაღაც კომპასი მქონდა ამ გზააბნეულობისას. თუმცა ეს არ იყო ბოლომდე გამართული კომპასი და შესწორება სჭირდებოდა. ერთ-ერთი ასეთი შესწორება გავაკეთე მას შემდეგ რაც მოვახერხე და საქართველოდან ამერიკულ კომპანიებში დავიწყე მუშაობა. თავიდან რა თქმა უნდა გამიხარდა რადგან აქ ცხოვრობდე და ამერიკულ ხელფასს იღებდე, ძალიან დიდი ფინანსური წინსვლაა ცხოვრებაში. მაგრამ საკმაოდ მალევე, ამ სიხარულმა გადაიარა და უბრალოდ მივეჩვიე ახალ რეალობას და ამაში განსაკუთრებულს ვეღარაფერს ვხედავდი. თითქოს რაღაც მაინც მაკლდა.


ვფიქრობ ადამიანებისთვის ძალიან მნიშვნელოვანია რაღაც ახლის აღმოჩენა მაგრამ მხოლოდ აღმოჩენა არ არის საკმარისი. როდესაც ვამბობ რომ რაღაც მაკლდა ამ პროცესში - ეს იყო აღმოჩენილის სხვებისთვის გაზიარება. აი ეს მაკლდა. დღეს ვიცი გაზიარებას უფრო მეტი ეფექტი შეიძლება ჰქონდეს ვიდრე აღმოჩენას.

ამიტომ სანამ არ ვაზიარებდი სულ მქონდა იმის შეგრძნება რომ რაღაც ღირებულს უნდა ვქმნიდე მაგრამ არ ვქმნი. იმ მარტივი მიზეზის გამო რომ ჩემს მიერ შექმნილი ღირებულება არანაირ გავლენას არ ახდენს ჩემს ირგვლივ მყოფ ადამიანებზე. შეიძლება ოჯახის წევრები უკეთ ცხოვრობენ და ცხოვრების ხარისხი მატულობს მაგრამ ღარიბ ქვეყანაში ცხოვრობ და ეს ადამიანურად გაწუხებს. ამ დროს მივხვდი რომ იგივე გზის გავლაში თუ დავეხმარები სხვებს, მათი ცხვორების რადიკალურ ცვლილებაში მივიღებ მონაწილეობას. ძალიან ბევრი ადამიანია ჩემს ირგვლივ ისეთი ვისთვისაც იგივე გზის გავლა ნიშნავს ცხოვრების სრულ ტრანსფორმაციას - თუმცა მათ აფერხებთ სტერეოტიპები რომ პროგრამისტობას გენიოსობა და რაღაც განსაკუთრებული უნარები სჭირდება და მე ვიცი რომ ეს ასე არ არის. ამიტომ დავიწყე ამ მიმართულებით ფიქრი და ადამიანებთან საუბარი.


<!-- ამ გზით ვამოწმებთ ჩვენი ქმედებების ადეკვატურობას. ყველაზე კარგი ვალიდატორი კი არის ის შედეგი რასაც ვიღებთ პასუხად სხვებიგან. მე თუ რაღაც აღმოვაჩინე და გაგიზიარე, ასე ვამოწმებ რამდენად ღირებულია ჩემი აღმოჩენა და უნდა გავუზიარო თუ არა ის სხვებსაც. თუ მართლა ღირებული რამ აღმოვაჩინე და სხვებსაც გავუზიარე მაშინ შენს ირგვლივ ჩნდება ადამიანების საზოგადოება რომლებიც ამ ღირებულებით სარგებლობენ და შენთან ერთად იწყებენ ამ ღირებულებაზე რაღაც ახალი დაშენებას და აღმოჩენას.  -->

ჩემი აღმოჩენილის გაზიარება დავიწყე ფეისბუქ ჯგუფში რომელსაც დავარქვი BitCamp და შედეგად მივიღე ისეთი რუკა რომელიც შეიძლება შეგხვდეთ სტრატეგიულ თამაშებში. თავიდან ჩაბნელებულ რუკაზე, მიწის მცირედ განათებული პატარა ნაგლეჯი რომ ჩანს და შემდეგ რაც უფრო ზრდი შენს პოპულაციას, აშენებ მეტს და ზრდი შენი გავლენის არეალს, რუკაზე არსებული განათებული სივრცე ფართოვდება. დაახლოებით მასე მოხდა ბითქემფის შემთხვევაშიც და ეს ერთი პატარა ნაგლეჯი რუკაზე იყო ბლოგ პოსტი რომელსაც შემდეგ მოყვა შესაბამისი შინაარსის ფეისბუქ პოსტები სადაც ავღწერდი რა გზა გავიარე და როგორ შეიძლება ამ გზის გავლა. როგორც აღმოჩნდა, ბევრ ადამიანს დაუჯდა ჭკუაში ამ გზის გავლა და დღეს ბითქემფში 55 ათასზე მეტი ადამიანია. უამრავი წარმატების ისტორია გროვდება და ძალიან ბევრი ადამიანი, ჩემგან გამოუკიდებლად აგრძელებს, ჩემს წამოწყებულ რუკაზე ისეთი ადგილების განათებას რომლის არსებობის შესახებ არც კი ვიცოდი. ანუ მთელი ბითქეფმი, ერთად ვქმნით და აღმოვაჩენთ შესაძლებლობების დიდ სამყაროს.

მე ბიზნესის კეთების აზრზე არა ვარ, მაგრამ ვინც ხართ, დამეთანხმებით რომ ასე აშენებულ საზოგადოებაში, სადაც დიდი ნდობით და პოზიტიური გავლენით სარგებლობ, ბიზნესის კეთების უზარმაზარი სივრცეა. ახლა სწორედ ამ სივრცის აღმოჩენის პროცესში ვართ და პატარა სტარტაპის რეჟიმში ვმუშაობთ რომ შევქმნათ საუკეთესო სასწავლო სივრცეები ჩვენი საზოგადოების წევრებისთვის.  


თუმცა ამ ყველაფერში პროგრამირების სწავლა არ არის მთავარი. მთავარია აღმოჩენილის გაზიარება. 


როგორც გითხარით, ყველაფერი დაიწყო ბლოგ-პოსტით. ადამიანების დარწმუნების მცდელობით. ამ პროცესში კი ყველაზე მნიშვნელოვანია  
საკუთარი აზრების მკაფიოდ გადმოცემის უნარი. 

იმისთვის რომ ეს უნარი განივითაროთ, გჭირდებათ ფიქრში ვარჯიში. ფიქრის ყველაზე ძლიერი ფორმა კი არის წერა. როდესაც ცდილობთ რაიმე დაწეროთ, თქვენი ფიქრები ფიზიკურ სამყაროში მანიფესტირდება, თქვენი აზრები რეალობის ნაწილი ხდება, თქვენი სიტყვებით, ენის გრამატიკულ სტრუქტურაში ჰარმონიულად ჩაჯდომას ცდილობთ - და თუ ამ ყველაფერს ხშირად აკეთებთ, თქვენი გონება ვარჯიშდება თვენი ფიქრების გაცოცხლებაში. თქვენი გონებიდან რეალურ სამყაროში გადმოტანაში. 

შეიძლება იკითხოთ, რა მნიშნვნელობა აქვს ჩემი ფიქრი ჩემს გონებაში იქნება თუ წერილობით იარსებებს. ნაწერს ხომ არ შეუძლია სამყაროში რაღაცის შეცვლა.

წერისას იძულებული ხართ თქვენს ფიქრებს ფორმა მისცეთ, საკუთარ თავს მოუსმინოთ და ნაფიქრი გაიმეოროთ, გატესტოთ და რეალობას მოარგოთ.  

და შემდეგ ის კომუნიკაციის იარაღად გამოიყენოთ. თუ ამ ნაწერს სხვებს გაუზიარებთ, პოსტს, ბლოგს, სტატიას დაწერთ. პოტენციურ კლიენტს ან პარტნიორს გაუგზავნით. თქვენს აუდიენციას აჩვენებთ. დაწერილი აზრის გახმოვანებაში ივარჯიშებთ, ვიდეოს სახით ჩაწერთ და კიდევ უფრო მეტ ადამიანს მოასმენინებთ თან ისე რომ მასში თქვენს გულრწფელ ემოციას დააინტეგრირებთ - მაშინ აღმოაჩნეთ რომ სიტყვებს უზარმაზარი ძალა აქვთ. 

გულრწფელი აზრის საკუთარ აუდიენციასთან მკაფიოდ მიტანა ნიშნავს ადამიანების გულებში მოპოვებულ უზარმაზარ ნდობას, ისინი მოგყვებიან, თქვენთან ერთად მუშაობის სურვილი უჩნდებათ, ფულს გაძლევენ, მათ უჩნდებათ სურვილი რომ თქვენი ამბის ნაწილი გახდნენ. თქვენი ამბავი მათიც გახდეს და ამ ამბის მათთვის მნიშვნელოვანი ტოტის შექმნა და განვითარება სცადონ თქვენთან ერთად. ანუ გეხმარებიან. ანუ თქვენი ამბავი, თქვენი გავლენა, თქვენი პოზიტიური ნაკვალევი იზრდება.

თუ წერაში ივარჯიშებთ, უამრავი ადამიანის აყოლიებას და მათი ერთი მიზნის ირგვლივ საბრძოვლელად გაერთიანებას შეძლებთ. ამის შემდეგ კი შესაძლებლობების უზარმაზარი სამყარო გაიშლება თქვენს წინაშე. 

მადლობა.


# დაუგეგმავი წარმატების ისტორია

2010 წელს, მას შემდეგ რაც მივხვდი რომ სულ ტყუილად ჩავაბარე ბიზნესის ფაკულტეტზე და მეორე კურსის საგნების უმეტესობა შემეტანა მაშინ დაიწყო ჩემი ტრანსფორმაცია. იმ დროისთვის წარმოდგენაც კი არ მქონდა რომ რაღაც მნიშვნელოვანი შეიძლებოდა მომხდარიყო და შესაბამისად არც კი მიფიქრია რომ 13 წლის შემდეგ ვიქნებოდი რეგიონში ყველაზე დიდი ტექ საზოგადოების, BitCamp - ის დამფუძნებელი. BitCamp არის სივრცე სადაც ყველაზე მეტი ადამიანი დგამს პირველ ნაბიჯებს ტექნოლოგიების სფეროში და სწავლობს პროგრამირებას.

არაფერი დამიგეგმავს, არაფერი გამითვლია წინასწარ, უფრო მეტიც, იმდენად გზააბნეული ვიყავი რომ მიზანიც კი არ მქონდა. უბრალოდ ვიცოდი რომ რაღაც ისეთის კეთება უნდა მესწავლა რაც თავს ღირებულად მაგრძნობინებდა - ეს იყო და არის სურვილი იმისა რომ აღმოაჩინო რაღაც ახალი, აქამდე უცნობი მაგრამ სასარგებლო გზა და შემდეგ გაუზიარო ის სხვებს, შენს ირგვლივ მყოფ ადამიანებს, ახლობლებს, მეგობრებს ან თუნდაც სულაც უცხო გზააბნეულებს. 

გზააბნეულობა ძალიან უცნაური რამეა, აუცილებელია რაღაც დოზით, თუმცა არა იმდენით რასაც ვაწყდებით ჩვენი განათლების სისტემაში გამოზრდილი ადამიანების უმეტესობა. საკუთარი თავი მახსოვს როგორც გზააბნეული მოსწავლე, შემდეგ გავხდი ასევე გზააბნეული სტუდენტი და შემდეგ ასევე გზააბნეული პროგრამისტი. დიახ, უკვე პროფესია მქონდა მაგრამ ეს არ იყო კარიერა, ეს იყო უბრალოდ პროფესია, სამსახური რომელშიც ვვითარდებოდი ჩვეულებრივი თანამშრომლის მენტალობით და იმის გაფიქრებაც კი არ მსურდა რომ რაიმე რისკზე წავსულიყავი. 

წარმოიდგინეთ, პროგრამისტი ხარ, კარგი ხელფასი გაქვს, იმაზე კარგი ვიდრე ყველას შენს ირგვლივ, არავის იცნობ ისეთს ვისაც შენზე მაღალი შემოსავალი აქვს, 1-2 შენი მეგობარი, ასევე პროგრამისტის გარდა. უფრო მეტიც, მინისტრების და პარლამენტარები ოფიციალური ხელფასიც კი რამდენჯერმე ნაკლებია ვიდრე შენი ხელფასი. ცხოვრობ საქართველოში და შენი ხელფასი საშუალო ამერიკელის წლიურ შემოსავალზე მინიმუმ 2-ჯერ და შეიძლება 3-ჯერ მეტიც არის. ამ შედეგზე გასვლა არ იყო მარტივი. პირადად მე 8-9 წელი დამჭირდა. მაგრამ არც შეუძლებელი ყოფილა. შესაბამისად ისევ წამოყო თავი იმ სურვილმა რომ თავი ღირებულად იგრძნო. რაც აღმოაჩინე სხვებს გაუზიარო. მითუმეტეს ამ ღარიბ ქვეყანაში თუ საკმარის ადამიანს დაარწმუნებ რომ პროგრამირება ისწავლონ და ძნელი მაგრამ შესაძლებელი კარიერული ბილიკი დალაშქრონ, მათ ცხოვრებაზე უზარმაზარ პოზიტიური გავლენის მოხდენა შეგეძლება. თავს მარტო არ იგრძნობ, მეტად ძლიერი მეგობრების წრე და ვინ იცის, იქნებ ერთ დღეს, უკეთეს და ნაკლებად ღარიბ გარემოში გაიღვიძო. 

ალბათ აი ამ ფიქრების გაჩენის შემდეგ შეიძლება ჩავთვალოთ რომ ჩემი ტოტალური გზააბნეულობა კლებულობს და რაღაც ბილიკი ჩნდება. ძალიან ბუნდოვანი ბილიკი. ვისაც სტრატეგიების თამაში გიყვართ, გეცოდნიებათ, თამაშის დასაწყისში მთელი რუკა ჩაბნელებული რომ არის და მხოლოდ მცირე ნაგლეჯია განათებული. ზუსტად ასე გაჩნდა BitCamp. როგორც მცირე, სინათლის ნაგლეჯი, უზარმაზარ ბნელ რუკაზე. რუკაზე რომლის განათებაც ზუსტად სტრატეგიული თამაშების ანალოგიით ხდებოდა და ახლაც მიმდინარეობს. რაც უფრო მეტ დროს ვუთმობდი, რაც უფრო მეტ ენერგიას ვდებდი, რაც უფრო მეტ ღირებულებას ვქმნიდი ჩემს ირგვლივ მყოფი ადამიანების ცხოვრებაში, მით უფრო ნათდებოდა ეს რუკა. სინათლის ზრდა პოზიტიური გავლენის მასშტაბის ზრდის პირდაპირპროპორციულია. 

ჩვენს თვალწინ, ბოლო 3 წლის განმავლობაში გაიშალა სრულიად უცნობი შესაძლებლობების სამყარო სადაც უამრავი ადამიანი მოვიდა და სცადა საკუთარი ცხოვრების ცვლილება.

3 წელი გავიდა ბითქემფის შექმნიდან და ამ დროს მე ისევ ჩვეულებრივი თანამშრომელის მენტალობით ვმოძრაობ. აი ეს ამხელა შესაძლებლობების სამყარო იშლება ჩემს წინაშე, მაგრამ მე ისევ იმაზე ვფიქრობ თუ როგორ გაგრძელდეს ჩემი კარიერა რომ აი ის კარგი ხელფასი და შესაბამისი ცხოვრების დონე შევინარჩუნო. 

ძალიან ძნელია გზააბნეუობიდან, დაქირავებულის მენტალობიდან გამოსვლა. მაშინაც კი როდესაც უამრავი შესაძლებლობის პოტენციალი ცხვირწინ გიდევს. მაგრამ როგორც ჩანს ასევე ძნელია გაექცე ცდუნებას როცა იცი რომ კიდევ უფრო მეტი ადამიანის ცხოვრების შეცვლა შეგიძლია და ამით თითქოს ეგოისტური თვითკმაყოფილების შეგრძნება გეუფლება. შესაბამისად როცა ეს ორი რამ ეჯახება ერთმანეთს - ერთის მხრივ შენი სურვილი რომ სტაბილური, მაღალანაზღაურებადი სამსახური გქონდეს ხოლო მეორეს მხრივ იმის შეგრძნება რომ რაღაც მნიშვნელოვანი პოტენციალი აღმოაჩინე და შეგიძლია ის სხვებს გაუზიარო და ამით მათი ცხოვრება შეცვალო პოზიტიურისკენ. აი ეს ორი რამ როდესაც ეჯახება ერთმანეთს და მეორე უკვე ისე ძლიერდება რომ ჩრდილავს პირველს, აი მაშინ შენს ცნობიერებაში ხდება რაღაც ძლიერი ტრანსფორმაცია. მაშინ გეძლევა ძალა გარისკო ისე როგორც არასოდეს. გახდე თავზეხელაღებული და აღარაფრად მიიჩნიო მაღალანაზღაურებადი თანამშრომლის ტკბილი მაგრამ მოჩვენებითად სტაბილური ცხოვრება.


გასულ ზაფხულს 3 წელი გავიდა ბითქემფის დაბადებიდან, ამ დროისთვის პროექტს უკვე 30 ათასზე მეტი გულშემატკივარი ჰყავდა. ათასობით ადამიანის ცხოვრებაზე მოვახდინეთ პოზიტიური გავლენა, მონაწილეობა მივიღეთ მათი ცხოვრებისა და ფინანსური მდგომარეობის დრამატულად ცვლილებაში. მაგრამ ამ ყველაფერს ჯერ კიდევ არ ჰქონდა ბიზნესის სახე. 1 წლის წინ გავრისკე და პირველი ფასიანი საგანმანათლებლო სერვისი შევთავაზე ჩემს აუდიენციას. მას შემდეგ უკან აღარ მომიხედავს, მას შემდეგ გაქრა დაქირავებული თანამშრომლის მენტალობა. დამოკიდებული ვარ მხოლოდ საკუთარ თავზე, ანუ ვარ ჭეშმარიტად თავისუფალი ჩემს ცხოვრებაში და ჩემს გადაწყვეტილებებში. დღეს ჩვენი გულშემატკივრების რაოდენობა 55 ათასამდეა გაზრდილი და მუდმივად მატულობს. ჩვენი ფასიანი სერრვისების დაწყებიდან 1 წელი არ გასულა მაგრამ ასობით სტუდენტი გვყავს და დაახლოებით ისე ვვითარდებით როგორც ნებისმიერი თანამედროვე, ნამდვილი სტარტაპი. სხვა ადამიანების ცხოვრების ტრანსფორმაციის გზაზე, ყველაზე მეტად თავად ვიცვლებით, ვსწავლობთ, ვიზრდებით. ახლა უკვე აღარ მაქვს გზააბნეულობის შეგრძნება. ახლა უკვე ვიცი რომ BitCamp - ის კეთებით ძალიან მნიშვნელოვან როლს ვთამაშობთ ქართულ საგანმანათლებლო სივრცეში და ჩვენი ამჟამინდელი მასშტაბი ჯერ მხოლოდ დასაწყისია. 

რუკა დიდია, მისი დიდი ნაწილი ჯერ კიდევ ბნელია, მაგრამ მისი განათება, ანუ უკეთესი განათლების კუნძულების გაჩენა ჩვენი პასუხისმგებლობაა იმ მარტივი მიზეზის გამო რომ ჩვენ ეს შეგვიძლია.




